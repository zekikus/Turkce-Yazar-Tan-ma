Soğuk Savaş'ın sona ermesinden bu yana dünyadaki gelişmeleri ve özellikle ABD'nin yaptıklarını izlerken, sık sık Orhan Gencebay'ın "Batsın Bu Dünya"sına kaçardım. Bu açıdan şimdi daha fazla sığınağım var... Çünkü artık Mümin Sarıkaya'nın "Ben Yoruldum Hayat"ı da disk çalarda bekliyor.

Özal'la Senegal'deydik 
Kudüs'e ilişkin kargaşayı izlerken 1991'de Cumhurbaşkanı Özal'la yaptığımız Senegal yolculuğunu yine hatırladım... İslam Zirvesi dolayısıyla başkent Dakar'daydık. Kaldığımız otelde Özal beni odasına çağırdı. Odada Filistinlilerin lideri Yasir Arafat ve iç savaş yaşanan Yugoslavya'da Boşnakların lideri Aliya İzzetbegoviç vardı. Özal uçağını göndermiş ve Begoviç'i de Senegal'deki İslam Zirvesi'ne getirmişti.

Sürekli savaşıyorlar 
Özal beni Arafat ve Begoviç'le tanıştırdı. Sonra Begoviç'e hitaben şöyle konuştu:
- Yasir Arafat dolayısıyla Filistinlilerin yaşadıklarını dikkatle değerlendirirseniz, çok önemli bir ders çıkartabilirsiniz. Bir Filistin ve bir İsrail devletinin kurulmasını öngören Birleşmiş Milletler kararına İsrail hemen sarıldı ve İsrail devletinin kurulduğunu ilan etti. Ama Araplar ve Filistinliler bu kararı yok sayıp savaşmayı tercih ettiler. O günden beri sürekli savaşıyorlar ve hep yeniliyorlar. Hâlâ bir devletleri yok.

Önemli bir ders 
Özal bunları söylerken Arafat da bir kenarda oturmuş, dinlemekteydi... Özal sonunda Begoviç'in bu olaydan alması gereken dersi de söyledi.
- Eğer Yugoslavya'daki içi savaşı bitirmek için bir uluslararası girişim olursa ve bu sırada Bosna'nın da devlet olması gündeme gelirse, hemen "Evet" deyin. Savaşı bir noktada kalıcı bir barışa dönüştürmek en akılcı yoldur.

Kudüs krizi 
Neticede Boşnaklar gerçekten bu yolu seçtiler. Dayton Barış Antlaşması ile Bosna-Hersek'in 1992'de ilan edilen bağımsızlığı uluslararası kabule kavuştu. Ama Filistinliler hâlâ İsrail işgali altındaki topraklarda yaşıyorlar. 1967'ye kadar Ürdün'ün olan ve Filistin'in başkenti sayılan Kudüs de İsrail işgali altında. Trump'ın kararı ile şimdiye kadar fiilen İsrail başkenti olan bu kent şimdi İsrail'in resmi başkentine dönüşüyor. İşin kötüsü bu olayı Suudilerin ve Mısır'ın da desteklediği söylenmekte... Ve 1947'de BM'nin önerdiği "İki devletli" çözümün sadece İsrail ayağı bir devlet şimdi. Kısacası Ortadoğu'da yeni bir sıcak kriz başlatıldı Trump tarafından.
Ne dersiniz? "Ben Yoruldum Hayat"ı dinlemeye başlayalım mı?