Allah iyiliğini versin şu Trump'ın... Dünyada ve özellikle Ortadoğu'da savaşa dönüşmeye hazır krizler eksikmiş gibi, Trump İsrail'in başkentini Kudüs olarak tanımaya yönlendiriyor ABD'yi... Tel Aviv'deki ABD Büyükelçiliği'ni de hemen Kudüs'e taşıyacakmış. ABD'nin her dediğine evet diyen Ürdün bile "Sakın böyle bir şey yapmayın" diyerek Trump'ı uyardı.

Ankara'yı da geç tanıdılar 
ABD böyle garip bir ülke... 1'inci Dünya Savaşı'na katılan ve Paris Barış Konferansı'nda Başkan Wilson tarafından temsil edilen ABD, hemen sonra içine dönme (İzolasyonizm) kararı almıştı. Barış antlaşmalarını ve bu arada Lozan'ı da tanımamıştı. Bu nedenle 1932'de Franklin D. Roosewelt başkan seçilinceye kadar, ABD için Türkiye Cumhuriyeti'nin başkenti İstanbul olarak kaldı. ABD elçiliği de İstanbul'da Beyoğlu'ndaki eski konsolosluk binasıydı. O döneme kadar ABD'de alkollü içki yasağı olduğu için, konsolosluktaki davetlerde konuklara, binanın önündeki sokakta içki ikram edilirmiş.

Oldubittiler 
Tabii ki Kudüs'ün ABD tarafından İsrail'in başkenti olarak tanınması, Ankara'nın Türkiye Cumhuriyeti'nin başkenti olarak tanınmasından çok farklı bir olay... Çünkü İsrail Ürdün'ün olan Kudüs'ü, "6 Gün Savaşı"ndan sonra işgal etti. Bu bir fiili durumdu ve bugüne kadar sadece İsrail için Kudüs resmi başkentti. ABD bu fiili durumu resmi bir kabule dönüştürürse, Ortadoğu'da yeni bir krizin tohumu atılacak. İsrail'i kendisine müttefik olarak seçen yeni Suudi rejimi bile, bu oldubittiyi kabul etmekte zorlanacak.

Garip davranışlar 
Acaba Trump bunca garip davranışı, başkan olduğunu kanıtlamak için mi sergiliyor? Gerçekten de mesela Kuzey Kore ile bir nükleer savaşı adeta zorluyormuş gibi davranıyor. ABD'de artık başkanlık makamının kararları değil, başkanın garip içerikli tweet'leri daha çok önem taşımaya başladı. Bu tweet'lerde bir göçmenler ülkesi olan ABD'de açık ve seçik yabancı düşmanlığı ve İslamofobi sözcülüğü yapmakta. Ülkelerle ilişkileri, o ülkeler ABD'den silah satın aldıkları oranda gelişiyor. Bir yanda mesela Cumhurbaşkanı Erdoğan'la el sıkışıp onu överken, öte yanda Türkiye'ye karşı her çeşit tezgâh sergileniyor.
Evet... Ortadoğu'da bir eksiğimiz Kudüs'ün İsrail'in resmi başkenti olmasına ilişkin krizdi. Allah Trump'a izan ve hepimize sabır versin.