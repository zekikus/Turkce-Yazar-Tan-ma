ABD'de devam eden Rıza Zarrab Davası'na ilişkin olarak bir temel söylemimiz var...
Kendisini dünyanın tek egemen gücü olarak gören ABD, artık sayı ile kendine gelmelidir...
ABD'nin kendi çıkarları açısından ambargo koyarak ya da işgal ederek diğer ülkeleri cezalandırması artık gülünç karşılanmaktadır.

Ambargo merakı 
Zarrab Davası ABD'nin İran'a koyduğu ambargonun Türkiye tarafından delinmesine ilişkin gelişmeler üzerinde sürmekte. Birincisi bu ambargoyu Türkiye'nin kabul etmek gibi bir zorunluluğu olamaz. Enerji ihtiyacını İran'dan yaptığı ithalatla gideren Türkiye için, bu ülke önemli bir ticari ortaktır.

Türkiye-Rusya 
Eğer ABD'nin çeşitli ülkelere dönük olarak aldığı ambargo ve benzeri kararları tartışmasız kabullenirsek, şu anda Rusya ile yaptığımız ticaret de bir gün Amerikan mahkemeleri tarafından yargılanacaktır. Bunun gibi mesela Türkiye'nin Küba ile ilişkileri de şu anda ABD tarafından herhalde hoş karşılanmıyor.

Obama ve Trump
Bir önemli mesele daha var.
ABD'nin İran'a uyguladığı ambargo, Obama yönetimi tarafından kaldırılıyordu.
Ancak Trump, Obama'nın aldığı bütün kararların tersini almayı ilke edindiği için, şu anda İran yeniden ABD için düşman bir ülke konumuna sokuldu. Küba'nın da durumu aynı değil mi?

ABD ve PKK/PYD 
Bir başka mesele de şu...
Türkiye'nin terörist örgütler olarak kabul ettiği oluşumlara yardım etmek ve silah desteği vermek, Türk hukuku açısından ağır cezalık suçlardır. Ancak ABD'nin Pentagon'u bunu yok saymakta ve PKK/PYD oluşumunu yoğun biçimde silahlandırmaktadır. Eğer bu durumu Zarrab davası ile karşılaştırırsak, Türkiye'yi bundan sonra ziyaret edecek ilk ABD Genelkurmay Başkanı'nı tutuklayıp, yargı önüne çıkartmamız gerekir. Bunun gibi FETÖ de ABD tarafından kucaklanmıyor mu?

'Moron' demişti 
ABD Dışişleri bakanı Tillerson geçenlerde yaptığı bir açıklamada Türkiye'yi "Rusya ve İran size bizim verdiklerimizi veremez" benzeri sözlerle uyarmış. Bu Tillerson, Başkanı Trump için de "Moron" dediği için, söylediklerine kulak verilmesi doğru olur.