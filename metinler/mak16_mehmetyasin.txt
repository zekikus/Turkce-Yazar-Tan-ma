Gemiler genellikle gittikleri limandan akşamüstü ayrılır. Gece denizde geçer. Sabah erkenden başka bir limana bağlanır. İster rehber eşliğinde isterseniz aylak aylak o kenti gezme özgürlüğünüz var. Yeter ki, güzelliklere kapılıp, gemiyi kaçırmayın. İlk gemi yolculuğumu, İstanbul’dan kalkan bir şileple yapmıştım. Gemi Marmara’yı, Ege’yi, Akdeniz’i, Kızıldeniz’i geçip, Somali’ye ulaşmıştı. Bazen sıkıntılı ama çoğunlukla keyifli bir yolculuk olduğunu hatırlıyorum. Yanıma çok kitap almıştım ama sadece birini bitirebilmiştim. Çünkü denize bakmaktan, dalgaları izlemekten kitaba bir türlü konsantre olamıyordum. Sonraki yolculuğumu, şimdi jilet olan tarihi Ankara gemisiyle yapmıştım. Bu, benim ilk konforlu deniz yolculuğum olmuştu. Akdeniz çanağındaki bütün kentlere uğramıştı gemi. Bu yolculukta gemi yemeklerinin çok lezzetli olduğunu, fırtınalı günlerde insanın yaşamdan vazgeçecek kadar kötüleştiğini öğrendim. Daha sonra Queen Elizabeth transatlantiğiyle İngiltere’den New York’a gitmiştim. Altı gün süren bu yolculukta, okyanusu bir baştan bir başa geçmiştim. Çok lüks bir yolculuk olmuştu. Bu yolculuk boyunca en lezzetli yemekleri yemiş, en bilinmedik içkilerin tadına bakmıştım. Bir başka sefer, en büyük gemilerden biriyle Karayip Denizi’nde turlamıştım. Bahama, Jamaika, Meksika adaları, Miami... Sıcak, egzotik bir gezi olmuştu. Gemide her şey vardı: Bol yemek ve içki, kumar, spor salonları, SPA’lar, lüks mağazalar, sinema, tiyatro... İnsanın canı karaya çıkmak bile istemiyordu. Bir başka sefer, küçük boyutlu butik bir gemiyle, Dalmaçya kıyılarında liman liman dolaştım. En güzel eski şehirleri bu küçük limanlarda gördüm. Gemi yolculuklarına iki tane de nehir yolculuğu sıkıştırdım. Birincisini Mısır’da, Nil Nehri üstünde yaptım. Rüya gibi bir geziydi. Dev heykeller, piramitler, vahalar, çöller. Geceleri ise gökyüzünde yıldız yağmuru. Bu yolculuğu hiç unutamadım. Diğer nehir yolculuğunu ise Volga Nehri üstünde, Moskova ile St. Petersburg arasında yaptım. Yavaş yavaş bir gezi olmuştu. Vahşi ormanlar, ıssız topraklar nehrin iki yanından akıp gitmişti. Tüm bu geziler hâlâ beynimin kıvrımları arasında tüm canlılığıyla duruyor. Bu tür yolculukları size de öneriyorum... AKLINIZDA BULUNSUN Gemilerde seyahatiniz boyunca güvenliğiniz için her türlü donanım mevcut. Ayrıca periyodik olarak tüm gemilere bakım yapılmaktadır. Bütün gemiler stabilizedir ve son teknolojiyle üretilmişlerdir. Sallantıyı veya gemide olduğunuzu anlamanız çok zor. Gemiyle dünyanın her yerine seyahat etme imkânına sahipsiniz. Alaska, Hawaii, Meksika, Norveç Fiyortları, Kızıldeniz ve Ortadoğu, Çin ve Japonya, Karayipler, Arjantin ve Şili, Avustralya, Güney ve Doğu Afrika... Yapılan istatistiklere göre, gemi seyahatine çıkan yolcuların yaş ortalaması 40 - 45 civarında. Gemi şirketleri, her yaş grubuna uygun çeşitli aktiviteler sunuyor. Birçok gemide gençler ve çocuklar için özel programlar sunulan kulüpler mevcut. Çocuklu aileler düşünülerek, gemilerde profesyonel bakıcılar ve gözetmenler bulunduruluyor. Gemilerde sınıf farkı yok, yalnızca seçtiğiniz kabin farklı olabilir. Tüm yolcular gemilerde sunulan aktivitelerde; restoran, bar, casino, sağlık ve güzellik merkezleri, şovlar, çeşitli spor imkânları vs. eşit şartlarda yararlanabilme imkânına sahip.   Kıyafet konusunda zorunluluk yok. Gün içinde genellikle spor kıyafetler tercih ediliyor. Yemek salonuna giderken tişört, polo gömlek ve bermuda, kot pantolon giyebilirsiniz. Akşamları ise şık ama resmi olmayan kıyafetleri tercih edebilirsiniz. Kabinlerde, TV, duş/wc, özel kasa, telefon ve minibar mevcut. Yüksek kategorideki kabinlerde jakuzi, bide, saç kurutma makinesi ve daha geniş banyolar bulunuyor.  Yüzen bir tatil köyü düşünebileceğiniz bu gemilerde, eğlence ve dinlence anlayışınıza uygun her türlü konfor ve aktiviteyi bulabilirsiniz. Gemiden gemiye değişiklik göstermekle beraber; havuz, fitness center, sauna, voleybol, basketbol sahaları, golf, jakuzi, tırmanma duvarı, scuba diving, buz pateni pisti, yürüyüş parkurları, güzellik salonu, kuaför, sağlık merkezleri, çamaşırhane, alışveriş imkânları sunulmakta.  Ayrıca casino, Broadway şovları, gece kulübü, disko, barlar, animasyonlar, mini kulüp, oyun odaları, kütüphaneler, internet kafeler hizmetinizde... Gemilerde nakit para kullanımı yok. Tüm formaliteler tamamlandıktan sonra gemide kullanacağınız, üzerinde isminizin, akşam yemek saatinizin ve masa numaranızın yazılı olduğu bir ‘Cruise Card’ veriliyor.