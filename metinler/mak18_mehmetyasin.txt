Noel akşamlarında lokantalar sessizleşir. Çünkü çoğunluk evine, eşine, dostuna sığınır. Hem Londra’da hem de Zürih’te Noel gecelerinde karnımı doyuracak açık bir lokanta bulmakta zorlandığımı hiç unutmam. Londra’da, küçük bir Hint lokantasında, sevmediğim bir yemeği yemek zorunda kalmıştım. Zürih’te ise tren istasyonundaki sıradan bir lokantaya sığınmıştım. Yeni yıl gecesinde de lokantalara pek rağbet edilmediğini biliyorum. Batı’da, bizde olduğu gibi otellerin balo salonlarında, restoranlarda, meyhanelerde coşkulu kutlamalar pek yapılmaz. Yemek ikinci plandadır. Neşe, meydanlara taşar. Kalabalıklar yeni yıla hep birlikte, coşkuyla “hoş geldin” derler. Eğer yeni yıl akşamında yurtdışına gitmek niyetindeyseniz, yemek programı yapmamanızı öneririm. Ama size kutlamaların doruğa çıktığı kentleri anlatabilirim. NEW YORK YENİ YILDA ‘HEY ÖZGÜRLÜK’... Halkın neredeyse tamamı, yeni yıl akşamı Times Meydanı’nda toplanır. O gece iğne atsan yere düşmez meydanda. Her köşede bir konser vardır. Ayık insan bulmak epey zordur bu son gecede. Kaotik bir görüntü hâkimdir her köşeye. Saat tam 00.00’ı gösterirken çiftler birbirini öpmeye başlar. Çığlıklar, kahkahalar atılır. Görüntüler, gerçeküstü bir film sahnesini andırır. Eğer tüm bu görüntülere şahit olmak istiyorsanız, meydana yüksekten bakan bir barda veya restoranda günlerce öncesinden yer ayırtmanız gerek. Bir başka seçenek de, bir nehir turuna katılmak. Yemeli içmeli tur, gece yarısı Özgürlük Anıtı’nın yakınlarında bir süreliğine durur. Heykelin bulunduğu küçük adadan atılan havai fişeklerin gökyüzünde oluşturduğu sihirli görüntüler tura çıkanları büyüler. RIO DE JANEIRO SABAHA KADAR DANS Gördüğüm en güzel kutlama olduğunu hatırlıyorum. Dünyanın en büyük plajlarından biri olan Copacabana’da beyazlar giymiş on binlerce kişi toplanmıştı. O gece beyazlara bürünmenin uğur getireceğine inanıyorlardı Brezilyalılar. Herkesin elinde demet demet çiçek vardı. Gece yarısı saat 00.00 olunca herkes elindeki çiçekleri denize atıyordu. Bu çiçekler, denizlerin tanrıçası Yemanaja içindi. Daha sonra sahile kurulan dev sahneden canlı müzik yayını başlıyordu. Dört bir yandan atılan havai fişekler eşliğinde sabaha kadar çılgın parti sürüyordu. SYDNEY YENİ YILA İLK GİREN SİZ OLUN Kent dünyada yeni yıla ilk giren büyük şehir olma unvanını taşıyor. Onun için dünyanın en görkemli havai fişek gösterisi burada gerçekleştiriliyor. Gösteriler kentin iki simgesi olan köprüyle Sidney Opera Binası’nda düzenleniyor. Bu gösteriyi izleyebilmek için milyonlarca insan deniz kenarında toplanıyor. Havai fişek gösterisinden sonra uçaklar gökyüzünde akrobatik gösteriler sergiliyorlar. Bu arada Aborjinler yaptıkları duman ayiniyle yeni yılı kötü ruhlardan arındırıyorlar. Ardından 50 tekneden ışık gösterisi yapılıyor. Bence Sydney, yeni yıl gecesini en güzel kutlayan kentlerden biri. LONDRA ÖPÜŞME ÇILGINLIĞI BURADA  Burada yeni yıl eğlenceleri, Big Ben’den gelen çan sesleriyle başlıyor. Çan sesini duyan Thames Nehri kıyısına koşturuyor. Çünkü burada, yeni yılın ilk dakikalarında ışık ve havai fişek gösterileri başlıyor. Gösterilerden sonra kalabalıklar Trafalgar Meydanı’nda toplanıyorlar. Burası gece yarısı çılgın öpüşme sahnelerine şahit oluyor. Tanıdık tanımadık önemli değil, herkes en yakınındakini öpe öpe meydanda dolaşıp duruyor. Aynı anda Londra’nın büyük caddelerinde, bandoların neşeli müziği eşliğinde geçit törenleri başlıyor. Kentin tüm parklarında, her köşede çılgın partiler düzenleniyor. Sabahın ilk ışıklarına kadar süren bu partilere katılmak serbest. Yeter ki içkinizi yanınızda götürün. HONG KONG EJDERHAYLA DANS En muhteşem havai fişek gösterisini burada seyretmiştim. Yarım saat kadar süren gösteri şaşırtıcı bir şekilde sonlanmıştı: Gökyüzünde rengârenk ve ışıl ışıl bir ejderha dans etmeye başlamıştı. Böylesi muhteşem bir gösteriyi o güne kadar hiç görmemiştim. Sonra bir teknede düzenlenen bir partiye katılmış, sabahın ilk ışıklarına kadar orada eğlenmiştim. Eğer böyle bir partiyi yakalayamazsanız, kente gökyüzünden bakan bir otelin teras barına da sığınabilirsiniz. Işıklarla rengârenk boyanmış binaların görüntüsünün sizi büyüleyeceğinden emin olabilirsiniz. BERLİN  YENİ YIL KOŞUSU  Eğer yeni yıla Berlin’de girmek isterseniz, isabetli bir karar vermişsiniz demektir. Kutlamaların merkezi, Brandenburg Kapısı ile Zafer Sütunu arasında kurulan iki kilometre uzunluğundaki parti tezgâhı. Burada çeşitli ülkelerin yemeklerini tatma olanağını bulabilirsiniz. Buradaki parti çadırında canlı müzik eşliğinde dans edebilir, video şovları izleyebilirsiniz. Gece yarısı yapılan havai fişek gösterisinden sonra, kentin çeşitli yerlerinde partiler başlar. Kendinize güveniyorsanız, elinizde tava ile börek yarışına katılabilirsiniz. Su gibi akan biralarla tatlanan gecenin sabahında haliniz kalırsa, 4 kilometre uzunluğundaki ‘Yeni Yıl Koşusu’na da katılabilirsiniz. PARİS YENİ YILDA AŞK BAŞKADIR O gece bütün gözler Eyfel Kulesi’ndedir. Çünkü muhteşem ışık gösterileri ve havai fişek yağmuru bu ünlü kulenin çevresinde gerçekleşiyor. Işık gösterisinden sonra kalabalıklar Champs-Elysees (Şanzelize) Caddesi’ne doğru yönelirler. Çünkü en eğlenceli sokak partileri burada düzenlenir. Herkesin elinde bir şişe olur. Kimisi birasını yudumlar, kimi şampanyasını patlatır, kimi şarabını paylaşır. Cadde partisi sabahın ilk ışıklarına kadar sürer. Geceyi seyretmek ve eğlenmek için diğer bir adres de Montmartre’dır. Paris’in ışıkları en güzel bu tepeden görünür. Bir başka alternatif de, Sen Nehri’nde yemekli bir tekne gezisi yapmaktır. Tabii Saint Germen’deki ünlü kafelerde sohbet etmek de bir başka alternatiftir.Özellikle yeni yıl akşamında ‘Paris Bir Şenliktir’. VİYANA KUTLAMALAR ASIRLAR ÖNCESİNDEN Eğer yeni yıl akşamını asırlar öncesindeki gibi kutlamak istiyorsanız, Hofburg Sarayı’nda düzenlenen Yeni Yıl Balosu’na katılın. Yalnız baloda dans edebilmek için, o yılların kıyafetine bürünmeniz gerekecek. Bir başka seçenek de şehir merkezinde kurulan meşhur Noel pazarı. Öğleden sonra başlayıp, ertesi günün ilk saatlerine kadar süren partinin favori içkisi elma şarabı ile sıcak şarap. Bu iki içki su gibi tüketilir. Yeni yılın ilk gününde kalabalıklar belediye binasının önünde toplanıp, dev ekranlarda Viyana flarmoni Orkestrası’nın Yeni Yıl Konseri’ni izlerler. AMSTERDAM NEŞENİN VE EĞLENCENİN ADRESİ Yeni yıl akşamı Amsterdam bir partiler kentine dönüşür. Hemen her sokakta bir eğlenceye, neşe yüklü bir partiye rastlamak mümkündür. Ama en görkemli partiler Rembrandtplein, Nieuwmarkt, Museumplein ve Dam Meydanı’nda düzenlenir. Kentin dört bir yanında havai fişek gösterileri gerçekleştiriliyor. Köprülerin üstü birer diskoteğe dönüşür. Canlı müzik, dans ve içki âlemi güneş doğuncaya kadar sürer gider. Amsterdam yeni yıla neşeli girmek isteyenler için en doğru adreslerden biridir.