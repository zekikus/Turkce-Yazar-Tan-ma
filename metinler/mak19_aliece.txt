ŞENOL Güneş, haklı olarak Porto maçını da hesaba katarak ilk 11’de rotasyon yaptı. Güneş, milli maçlar için lige verilen arada yoğun bir şekilde hücum setlerini çalıştırtmış, yeni oyuncuları takımın ideal oyun planına akort etmeye çalışmış.

Negredo halen yüzde 100 fit olmasa da ilk yarıda pivot santrforculuğu ile arkadaşlarına kaliteli servisler yaptı. Ancak arkadaşları, savunma arkasına attıkları topları, oyun temposu açısından zirvede olmayan Negredo yerine, her türlü daha hızlı savunma arkasına sarkabilen oyuncular olan Babel ve Lens’e atmalıydılar.

O noktada kolektif olarak bir pas tercihi yanlışı vardı.

BAZI MEVKİLER REVİZE EDİLMELİ

Atiba olmayınca, Şenol Hoca, yerine Medel’i de tercih etmeyince savunma ile hücum arasında takımın boyu gereğinden fazla uzadı. Merkez orta 3’lü, 50 değil 70 metrede oynamak zorunda kaldı. Milli maçın kahramanı Oğuzhan’ın yorgunluğu katlandı. Penaltı atışında, Oğuzhan kariyerinin en kötü vuruşunu yaptı.

Toşiç ise çok daha kötüsünü yaptı. Sarı kartı olan stoper, kazanma şansı yarı yarıya olan ikili mücadelede yere yatarak müdahale riskini almaz, almamalı, biraz kafayı çalıştırmalı! Şenol Hoca da Medel’in asıl yeri önlibero da olsa stoper olarak Toşiç’ten de Mitroviç’ten de daha iyi oynayabileceğini hesaba katmalı. Konu mevkilerden açılmışken Biliç’ten sonra Şenol Güneş de Necip’i sağ beke devşirme riskini almamalı: Takıma da Necip’e de yazık!

Beşiktaş bir kez daha Toşiç’in “Futbolda kontrolsüz hırs, hırs değil zarardır” formülünü anlayamamasından dolayı 10 kişi kaldı. Lakin futbolda oyun aklı ve yetenek kalitesi her türlü eksiği örtebilir. Dün de maçın tek golünde Oğuzhan ve Babel, Hollanda altyapısı işi tek pas, doğru karar, doğru açıdan doğru vuruş kalitesiyle bunu gösterdiler.

MAÇIN ADAMI: DANY

BEŞİKTAŞ tarihinin en sevilmeyen stoperi Dany, dün gece Karabük formasıyla her topu kesti, onu G.Saray ve Beşiktaş’ın radarına sokan çabukluğunu oyun aklıyla birleştirdi.

