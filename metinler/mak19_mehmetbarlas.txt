Fıkralardaki palavracıların öykülerine benzer hikâyelerle dolu artık gerçek hayat. Mesela CHP Genel Başkanı Bay Kemal'in talimatıyla yapılan bilimsel araştırmanın sonuçlarına göre, sorunların çözümü için tek adres CHP'ymiş... Bu kapsamda yapılan bilimsel araştırmada, vatandaşların yaşadığı temel sorunlar ortaya çıkarılmış. Ankete göre toplumdaki tüm sorunların çözümü CHP'deymiş. Ancak CHP'nin bu çözümleri halka anlatması da gerekiyormuş.

Bir anlatabilse 
Sanırım bu haberi yorumlamaya gerek yok. Bay Kemal boşboğazlığı bırakabilirse, CHP sorunların çözümünü önce düşünmeye sonra da halka anlatmaya başlar. Buna yıllar önce başlasalardı CHP'nin oy oranı belki yüzde 25'ten yüzde 27'ye çıkardı...
Palavra haberlerinden bir diğeri İsrail'den geldi. Buna göre İsrail savunma sanayi şirketi Rafael, "AIR EW Systems" başlığı altında S-400'lere karşı tam üç çeşit silah geliştirdiğini ilan etmiş. İsrailli şirketin AIR EW adlı sistemi hedef saptırma prensibine göre çalışıyor.

Sanal savaşlar 
İsrail'in hava savunma sistemlerini etkisizleştirebileceğini açıklaması üzerine Rusya'dan da "İsrail, sanal âlemde zafer ilan ediyor. Gerçeği pratik gösterecek" cevabı gelmiş. Hatırlar mısınız bilmem... Soğuk Savaş yıllarında bir ABD Başkanı "Nükleer silahlarımız her Sovyet vatandaşını dört defa öldürecek kapasitede" benzeri bir açıklama yapmıştı. Buna cevap olarak Sovyet lideri de "Biz her ABD vatandaşını sadece bir kez öldürebiliriz" diye cevap vermişti.

Kızdırırlarsa neler olur 
Bu sanal âlemdeki savaş söylemlerine ilişkin bir haber de Tahran'dan geldi. Buna göre Fars Haber Ajansı'na konuşan İran Devrim Muhafızları Genel Komutanı Yardımcısı Tuğgeneral Hüseyin Selami, "Avrupa İran'ı tehdit ederse muhafızlarımız füzelerin menzilini 2 bin kilometrenin üzerine çıkaracak" demiş... Şimdiye kadar Avrupa'nın kendilerine bir tehdit oluşturduğunu hissetmediklerini belirten Selami, bu yüzden henüz füzelerin menzilini artırmadıklarını söylemiş.

Sarhoş fare 
Fıkrayı duymuşsunuzdur. Adam bir meyhanenin barında içerken barın üzerindeki bir fare adamla birlikte içmeye başlamış. Sonunda adam da fare de sarhoş olmuşlar. Bardan çıkmışlar ve sokakta nara atmaya başlamışlar. Civardaki evlerden birinin penceresi açılmış, bir adam camdan sarkmış ve "Nara atmayı kesin, gelirsem gebertirim" diye bağırmış. Bizim sarhoş da adama "Gel aşağıya" diye bağırınca fare bağırarak "Kedini de getir aşağıya" diye eklemiş...