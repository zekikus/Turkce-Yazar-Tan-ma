Bazı durumlar vardır ki, ne dediğini bilmeyen kişiler yüzünden bardaktaki sular taşar... Bu durumu biz mesleğimizdeki bazı kişilerin boşboğazlıkları yüzünden, mesleklerinden olduklarında da görmüyor muyuz? Bu boşboğazlığı siyasete taşıyanlara son örnek de, CHP Genel Başkanı Kemal Kılıçdaroğlu oldu... Hem kadına şiddet konusunda söyledikleri, hem de Cumhurbaşkanı Erdoğan ve ailesine dönük ayıplı ve sorumsuz ifadeleri, Cumhurbaşkanı Erdoğan'ın söylemi ile "Bay Kemal"in "Ezik Boşboğazlar Müzesi"ndeki yerini sağlamlaştırdı...

Türkiye'siz olmaz 
Aslında bugün Soçi Zirvesi ve sonrasında Türkiye'nin Ortadoğu'da kazandığı ağırlığa ve ABD'nin YPG/PKK oluşumuna artık silah vermeme kararına değinecektim. Mesela ABD'nin eski Ankara Büyükelçisi James Jeffrey de Washington Post'a verdiği demeçte "DEAŞ'a karşı mücadele öyle bir öncelikti ki, başka şeylerden önce buna odaklanmalıydık. Şimdi konvansiyonel savaş bittiğine göre daha büyük bir politika ile geliyoruz. Bunu Türkiye'siz yapamayız. Suriye'de kalmak istiyorsak Türklerle ilişkileri düzeltmeliyiz" demişti.

Bay Kemal ve kadınlar 
Ne var ki Bay Kemal'in kuru sıkı atıp tutmalarına ve iddialarına karşı Cumhurbaşkanı Erdoğan'ın "Kadına Yönelik Şiddete Karşı Uluslararası Mücadele Günü" kapsamında düzenlenen programda yaptığı konuşma, siyaset gündeminin en önemli olayıydı. Bu konuşmadan bazı satırbaşlarını kayda geçirmeyi gerekli gördüm...
"- Kadınlara yönelik toplantıda bu zat: 'Erkek işsizse, eve yeteri kadar para gelmiyorsa, akşam tencere kaynamıyorsa, bu erkek de gelir hıncını karısından alır' dedi. Bunu diyen Bay Kemal. Böyle çarpık bir zihniyet olur mu? Böyle yoz bir bakış açısı olabilir mi? Bu kadına şiddeti alenen meşru gören bir anlayıştır. Ana muhalefetin başındaki zatın her seçim yenilgisinden sonra evde neler yaptığını düşünmek bile istemiyorum.

Müfteri ve yüzsüz 
"- Bu zat sadece kadınlara yönelik şiddetin savunucusu da değildir. Ülkemizin ve milletimizin aleyhine kim varsa hepsinin müdafii bu Kemal'dir. Aynı zamanda müfteridir, yüzsüzdür. Eskiden beri şahsım ve ailem hakkında aslı astarı olmayan yalanlar üretir. Sanki hiçbir şey olmamış gibi pişkince çirkefliğe devam eder. Çocuklarım, kardeşim, eniştem, dünürüm, eski özel müdürüm, yurtdışına milyonlarca dolar para göndermiş. Daha önce de benim 3 milyar dolar param olduğunu iddia etmişti. Bu iddiaların da müşterisi çıkıyor. Müddei iddiasını ispatla mükelleftir. Bir şeyi iddia ediyorsan, onu ispatla senin ortaya koyman gerekir."

İstifa ederim
"- Ben buradan artık ismini bile anmaya tenezzül etmediğim bu zata soruyorum. Öne sürdüğün iddiaların belgesi var mı? Varsa çıkar hemen ben gereğini yapayım. Yoksa çık milletin önüne iftira ettiğini söyle, özür dile. Aksi halde dünyanın en alçak suçu olan iftiracı konumuna düşeceksin. Tayyip Erdoğan'ın yurtdışında 1 kuruş parası varsa, herhangi bir bankada bunu ispat etsin. İspat ettiği anda Cumhurbaşkanlığı makamında bir dakika durmayacağımın garantisini veriyorum. Bunu ispat edemeyen Kemal acaba o makamında duracak mı? O da bana taahhüdünü versin."