
Zirvelerdeki insanların da zırvalayabileceğine günümüzde o kadar çok örnek var ki... Mesela ABD Başkanı Trump'ın konuşmalarını ve sosyal medya mesajlarını ele aldığınızda nelere rastlamıyorsunuz ki? ABD başkanlarının sahip olduğu "Af" yetkisini hatırlatan bir mesajında "Gerekirse bu yetkiyi kendim için de kullanabilirim" diyerek, kendisini mahkûm etmeyi düşünenleri uyarmıştı.

Hipokrat'ın zırvaları
Milattan önce 460-377 yılları arasında yaşamış olan Hipokrat, hâlâ tıp mesleğinin en büyük ismi değil midir?
Bugün doktorlar dünyanın her ülkesinde "Hipokrat Yemini"ni okuyarak mesleklerine başlarlar. Peki, Hipokrat'ın tıp tarihine geçen aşağıdaki bulguları, tipik zırva örnekleri değil midir?
a) Kuzey rüzgârları insanlarda kabızlığa neden olur.
b) Doğacak bebeğin cinsiyeti annenin hangi memesinin büyüdüğüne bakılarak anlaşılır.
a) Damarlar hava ile doludur.
c) Kekemelerin ishal olması ihtimali normal konuşanlara oranla daha fazladır.

Amerikan zırvaları 
Uluslararası alandaki zırvalıklar da o kadar fazladır ki... Mesela ABD'nin terör örgütlerini müttefik olarak görüp silahlandırması ve sonra o örgütlerin önce ABD'yi hedef almaları, bu zırvalığın en dramatik sonucudur. Son olarak biz de Güney sınırımızda PKK'nın uzantısı olan PYD'nin ABD tarafından silahlandırıldığına tanık oluyoruz. Ve bu zırvalık yapılırken ABD yetkilileri "İleride bu silahları geri alacağız" diyerek zırvalığı tırmandırıyorlar.

Zırvanın maliyeti 
ABD'yi 2001'in 11 Eylülünde vuran El Kaide'nin, aslında ABD'nin zırvalığının bir ürünü olduğunu bilmiyor muyuz?
Sovyetler'in Afganistan'ı işgali üzerine CIA tanesi 35 bin dolardan 1000 tane Stinger füzesini General Dynamics şirketinden satın alıp, direnişçi Afgan mücahitlerine dağıtmıştı. O mücahitlerin sonra El Kaide'ye dönüştüğünü hiç hesaplamayan ABD, Sovyetler Afganistan'dan çekilince, mücahitlerin ellerindeki füzeleri tanesi 100 bin dolardan İran ve Kuzey Kore'ye pazarlama girişimi başlatmalarını hayretle izlemişti. Sonunda CIA 65 milyon dolar ödeyerek Stinger füzelerini mücahitlerden geri satın almıştı.
