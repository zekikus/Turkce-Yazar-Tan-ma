
Diplomaside "İngiltere ABD'nin beynidir" şeklinde bir inanç vardır...
2'nci Dünya Savaşı sonrasında İngiliz emperyalizminden boşalan yeri ABD'nin dolduracağına inanılıyordu. Ama sonra anlaşıldı ki emperyalist olabilmek için kaba kuvvet sahibi olmak yeterli değildir.
Bunun için de kıvrak ve işlevsel bir beyin sahibi olmak da gereklidir.

Beyinsel yetersizlik 
ABD'nin beyinsel yetersizlikleri özellikle Sovyetler Birliği çöküp dağıldıktan sonra iyice anlaşıldı. Her çeşit krizden bunalmış Rusya'yı bir müttefik olarak yanına almak varken, ABD hiç gerek yokken Rusya'yı sıkıştırmaya başladı.
Sonunda Rusya'da Putin iktidar oldu ve Rusya da kendine geldi. Şimdi Ortadoğu'da Rusya önemli bir güç merkezi konumunda.

Kriz üretimi 
ABD'nin El Kaide'nin 11 Eylül saldırısını bahane ederek Afganistan ve Irak'ı işgal etmesi, hâlâ çözümsüz görünen askeri ve siyasi krizlerle sürmekte. Bu arada yarım yüzyıllık Türkiye ile ittifak da, yapılan yanlışlar sonucu sarsıntı geçirmeye başladı.
FETÖ'nün ABD'de barındırılması ve CIA tarafından yönlendirilmesi ve PKK'nın uzantısı olan PYD'nin silahlandırılması bu yanlışlardan sadece ikisi... Bu arada 15 Temmuz darbe girişiminin arkasında CIA'nın bulunduğu kuşkusu ve PYD'nin adının SDG olarak değiştirilmesi komedisi de herhalde kayıtlara geçmelidir.

Richard Moore söyleşisi 
Önceki gün CNN Türk'te yayınlanan ve Hakan Çelik'in İngiltere'nin Ankara Büyükelçisi Richard Moore ile yaptığı söyleşi, İngiltere'nin ABD'nin beyni olduğunu iddia edenleri haklı çıkartacak niteliktedir.
Hakan Çelik'in "Türkiye FETÖ'yü 15 Temmuz darbe girişiminin arkasında bir terör örgütü olarak görüyor.
İngiltere böyle görüyor mu" sorusuna Moore'un verdiği cevap bile bu iddiayı kanıtlayabilir...

FETÖ'nün rolü 
Richard Moore- Ben bir tartışmaya girmek istemiyorum. Biz terörist örgüt olarak tanımıyoruz. Çünkü belirli bir süreç var bunu adlandırmak için. Fakat bu önemli bir şey değil. Bu darbe girişiminin arkasında Gülen hareketinin olduğunu iyi biliyoruz.
Hakan Çelik- Türkiye, bu konuyu pek anlatamadı mı? Siz diyorsunuz ki İngiltere bunu düşünüyor. Fakat ABD'de ve Almanya'da bunun anlaşılmadığını, kabul edilmediğini görüyoruz...

Pensilvanya bağlantısı 
Richard Moore- Ben bir hâkim değilim.
Şu anda mahkeme önünde bazı davalar var. Oldukça karışık bir resim çıkıyor.
O gecenin tam belli bir resmi yok. Fakat bence kesinlikle Gülen hareketi önemli bir rol oynadı. Onların yanında belki Fetullahçı olmayan elemanlar vardı, olabilir. Fakat kesinlikle Gülen hareketi rol oynuyor.
Pensilvanya'daki Fetullah Gülen ile bağlantısını biliyor muyum? Yok, bilmiyorum. Bu nedenle eğer Türk hükümeti bu darbe girişimine katılan insanlara karşı bir de Türkiye Cumhuriyeti'nin kurumlarına gizlice girmeye çalışanlara karşı tedbirler almakta haklı...
