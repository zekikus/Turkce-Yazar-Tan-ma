
Yazar İlhami Işık hepimizin cevabını aradığı soruyu şöyle hatırlatmıştı:
- Batı'da en yaygın bir nefret olan "İslamofobya"ya rağmen, İslamcı bir örgüt olan FETÖ bu nefretten nasıl oluyor da muaf tutuluyor?
Bu soruya aynı çizgideki bir diğer soruyu da şöyle ekleyebiliriz:
- Batı terörizmden ölürcesine korkmasına rağmen, PKK'nın çeşitli ülkelerdeki eylemcileri neden korunuyor?

Bir soru daha
Bu sorular dizesine bir tane daha soru ekleyebiliriz...
- Avrupa Birliği'nin sivilliğe ve demokrasiye hayati ölçüde önem vermesine rağmen, Türkiye'deki 15 Temmuz darbe girişiminin faillerine Avrupa Birliği üyesi ülkelerin kucak açmalarının sebebi nedir?

Cevap bu mu?
Bu sorulara ortak cevap acaba "Batı ülkeleri Türkiye'de Tayyip Erdoğan'ın tasfiye edilmesini istedikleri için Türkiye'yi hedef alan her çeşit yasa ve ahlak dışı girişimi desteklemeyi mübah görüyorlar" şeklinde olabilir mi?

Bizim çocuk değil
Dost ve müttefik olarak gördüğümüz ülkelerin Tayyip Erdoğan'a adeta düşman olmalarının sebebini biliyoruz. Özellikle Amerika'nın kendisine "Müttefik" değil "Uydu" aradığını yıllarca süren deneyimlerimizle öğrendik. Türkiye'deki askeri darbeleri "Bizim çocuklar yaptı" diyerek hoş karşılayan bu dostlar, şimdi her şeye "Evet" demeyen Erdoğan'a tabii ki "Bizim çocuk" olarak bakmıyordur.

Peki ya içeridekiler
Ama bütün bunlardan daha dramatik içerikli bir soru daha bu arada zihinlerde şekillenmiyor mu?
- Yabancı ülkelerin çeşitli nedenlerle Türkiye'deki seçilmiş meşru rejimi hedef almalarını anlasak bile Türkiye'deki meşru siyasi eğilimleri temsil eden kesimlerden insanların, FETÖ gibi PKK gibi örgütlerin söylemlerini paylaşmalarını nasıl anlayabiliriz?

Büyük ayıp
- Demokratik siyaset anlayışı mevcut iktidarı her yolla devirmeyi meşru gören bir düşünce şeklini kabul edebilir mi? 20'nci yüzyılın ikinci yarısında bir başbakanı ve iki bakanı idam eden bir ülkenin siyasetçisi olmak ayıbını hâlâ özümsemeyenler nasıl olabilir?
Suudi rejimini ya da Mısır'da Sisi'yi sevgiyle karşılayanların Türkiye'deki "Tayyip Erdoğan Olayı"nı kabul edememeleri sadece akıl ve mantık dışıdır. Bereket Türk halkı ne akılsızdır ne de mantıksız...
