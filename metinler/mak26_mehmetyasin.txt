Adana mutfağının kebaptan ibaret olduğunu sananlar çoğunluktadır. Yani, kebap diğer yemekleri ezer geçer, gölgede bırakır. Bence de kebabın en lezzetlisi Adana’da yenir. Oysa bu mutfak et, bulgur, sebze, hamur ve baharatla yapılan muhteşem yemekleri barındırır. Çorbaları insanı mutlu eder. Hele güne kelle paça, dul avrat, mahluta, giligili, oğmaç çorbaları ile başlarsanız o günü daha çok seversiniz. Adana yemekleri say say bitmez: Analı-kızlı, ekşili topalak, sarmısaklı köfte, munbar dolması, güveç, kabak çintmesi, içliköfte... Say say bitmez. Bu yemekler genelde evde pişer. Sokakta bulmak biraz zordur. Adana’nın lezzetli yemeklerini tatmak isterseniz size Reşat Bey Mahallesi’ndeki İkbal Lokantası’nı, Şakirpaşa Mahallesi’ndeki Hanımeli’ni, Hurmalı Mahallesi’ndeki Köy Sofrası’nı, Hilton Oteli’nin lokantasını öneririm. Ekşili, acılı, tatlılı yemekler sizi lezzetin doruklarına fırlatacak.  KAHVALTIDA CİĞER ÂDETTENDİR  Adana’da kahvaltı önemli bir öğündür. Kahvaltıda ciğer yemek âdettendir. Sabah erken saatlerde Adana sokakları buram buram ciğer kokar. Çünkü her köşe başında bir ciğerci dükkânı var. Hepsi lezzetli ama benim için Karşıyaka Sanayi Çarşısı’ndaki Ciğerci Kel Mahmut’un yeri başka. Kel Mahmut’un ‘yarı açık’ dükkânı salaş kelimesinin tam karşılığı! 50 yıldan beri esnaf sabahın erken saatlerinde ocağın karşısına geçip, ciğerli dürümü yer, sonra dükkânını açar. Adana’da kahvaltı için bir başka seçenek de kelle-paça çorbasıdır. Bunun için önereceğim adres ise Özler Caddesi’ndeki Kuruköprü Paça Salonu. Burada içeceğiniz çorba, bütün hücrelerinizi uyandıracak kadar lezzetli.  YOLDAN ÇIKARAN YOL ÜSTÜ BÖREKÇİLERİ   Sabah kahvaltısının bir başka kahramanı da börektir Adana’da. Bence en lezzetli börekleri de, Karşıyaka Sanayi Çarşısı’ndaki bir köşe başında konuşlanmış olan seyyar Levent Börekçi satıyor. Tepsilerin görünümü bile insanın ağzını sularla doldurur. Kızarmakla yanmak arasında bir renge sahip olan kıtır kıtır üst katmanın altında bol peynirli veya kıymalı yufka katmanları durur. Seyyar araba saat 06.00’da köşeye park eder. Önünde hemen uzun bir kuyruk oluşur. Tepsiler çabuk boşalır. Usta 08.00’e doğru tezgâhı toplar. Onun için erkenden gitmekte fayda var. Bir başka kahvaltı durağı ise meşhur Kazım Büfe. Özellikle pazar günleri önünde uzun kuyruklar oluşan büfede her türlü tostu bulmak mümkün. Kazım Büfe’nin en ünlü içeceği ise muzlu süt. Adanalılar bunu içebilmek için kuyrukta beklemeye razı.  HERKESİN KEBABI KENDİNE   Kebap konusuna gelince söze başlamadan önce biraz durmak gerek. Adana’da herkesin bir kebapçısı var. Biri diğerinin kebapçısına burun kıvırır. Bu konuda anlaşma sağlamak oldukça zor. Onun için ben tüm itirazları göğüsleyerek size birkaç öneride bulunacağım. Kebapçı Mesut kebabın duayeni... Yüzerler, 5 Ocak, Elem, Onbaşılar ve Elvan kebabın kibar mekânları. Ama Köylü Garajı’ndaki Kaburgacı Yaşar’ın yeri ayrı! Etini kaburgadan sıyırır. Bunu zırh ile kıyma haline getirip kebap yapar. Bir de kaburga parçalarını kemikten ayırıp küçük küçük doğrar ve kavurur. İşte bu tam bir başyapıt. Hele yine kaburga civarındaki etlerden yaptığı şiş kebap insana parmaklarını yedirtir. Bir diğer kebap durağı ise Ordu Caddesi’ndeki 20 yıllık Yeşil Kapı kebapçısı. Izgara bölümünün görüntüsü Hindistan’ın sokak yemekçilerini andıracak kadar karmaşık. Bir yanda soğan közlenir, bir yanda közlenen soğanların kabukları soyulur, biberler, domatesler şişe dizilir, kebaplar saplanır, siparişler tabaklara dizilir. Dumandan göz gözü görmez. Ama ortaya çıkan eser her türlü övgüye değer. Rengârenk salatalar ise birer tablo görüntüsünde. ŞALGAMSIZ VE TATLISIZ OLMAZ Adana’ya gelinir de şalgam içilmez mi? Şalgam konusu da kebap gibi çekişmeli. Bana soracak olursanız size Ali Göde’yi öneririm. Bu kadar baharatlı yemeğin üstüne tatlı çok iyi gider. O zaman soluğu Gönül Kardeşler’de almak gerek.  Adana’nın sıcağını bicibici tatlısı serinletir. Su muhallebisi, bol buz, pudraşekeri, gülsuyu ile yapılan bu tatlıyı satan seyyar satıcıları her köşede bulmak mümkün. Adana’da gün şırdan yenmeden bitmez. Şırdan koyunun mide parçalarından biri ve içi biber salçasıyla yapılan pilavla dolduruluyor. Benim önerilerim: Kocavezir Mahallesi’ndeki Şırdancı Ali Baba, Belediye Evleri’ndeki Şırdancı Cumali ve Mahfesığmaz’daki Şırdancı Cemil olacak. Bunlar benim damağımın dostları. Sizler de keşiflerinizi benimle paylaşın.