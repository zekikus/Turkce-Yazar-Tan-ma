
Bir kabine değişikliği daha gerçekleşti.
Başbakan Binali Yıldırım'ın açıkladığı yeni Bakanlar Kurulu'nda eski bakanlardan Mehmet Müezzinoğlu, Faruk Çelik, Nabi Avcı, Akif Çağatay Kılıç, Tuğrul Türkeş ve Veysi Kaynak yer almamışlar.

Vehbi Koç'un gözlemi 
Bu isimler Vehbi Koç'un bana anlattığı bir gözlemini hatırlattı... Gerek Atatürk gerekse İnönü dönemlerinde çeşitli bakanlıklar yapan Saffet Arıkan, Ankara'da Koç'un Özen apartmanında kiracıymış. Vehbi Koç "Saffet Bey bakan olduğunda evi konuklarla dolup taşardı, bakanlıktan düşünce de tek başına kalırdı" diye anlatmıştı. Ama pratikten biliyoruz ki, bir dönem bakanlık yapanlara ömürlerinin sonuna kadar "Sayın bakanım" diye hitap edilir. Bu da işin tesellisidir.

Bu hep olur 
Aslında kabinede değişiklik siyaset mesleğinin vazgeçilmez bir yansımasıdır. Üstelik bazen bakanlar değil başbakanlar da değişir.
Ahmet Davutoğlu'nun Cumhurbaşkanı Erdoğan'ın talebi üzerine istifa etmesini hatırlamıyor muyuz?
Cumhurbaşkanı İsmet İnönü de 1947'de kendisine baş kaldırmaya meyilli Recep Peker'in yerine Hasan Saka'yı Başbakanlığa getirmemiş miydi?

Başbakan'ın yorumu 
Son kabine değişikliği üzerine Başbakan Binali Yıldırım'ın değerlendirmesi, en azından "Vefa"nın sadece İstanbul'daki bir semtin adı olmadığını hatırlatmıştır herkese... Yıldırım şöyle konuşmuş:
"- Görev yapanlar ve bugün Bakanlar Kurulu'nda yeni göreve başlayacakların hepsi birbirinden üstün, kapasiteli, meziyetlere sahip arkadaşlar. O bakımdan ne görevi bırakan ne de görevi alanın birbirine üstünlüğü söz konusu değildir.
Bu bir bayrak yarışıdır, bir kan değişimidir." 

Sürpriz değişiklikler 
Yeni kabinede Bekir Bozdağ'ın Adalet Bakanlığı'ndan alınıp Başbakan Yardımcılığı'na getirilmesi, siyasetin sürprizlerinden biridir.
Numan Kurtulmuş'un Başbakan Yardımcığı'ndan ayrılıp Turizm ve Kültür Bakanlığı'na gelmesi de beklenmeyen bir gelişmedir. Bu arada isimlerini ezberlememiz gereken yeni bakanlardan bazılarını da Adalet Bakanı: Abdulhamit Gül, Çalışma ve Sosyal Güvenlik Bakanı: Jülide Sarıeroğlu, Milli Savunma Bakanı:
Nurettin Canikli şeklinde sıralayabiliriz.

Yenilenmeye doğru 
Cumhurbaşkanı Erdoğan'ın AK Parti Genel Başkanı da olması ertesinde gerçekleşen bu kabine değişikliği, "metal yorgunluğu"na tutulan partili kadroların yenilenmesi yolundaki ilk adım olabilir. Neticede iktidarda olanlar kabineleri belirler, muhalefettekiler de seçimde hep yenildikleri için kendilerini yollara vurup yürür dururlar.
