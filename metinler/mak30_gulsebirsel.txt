Modellik kariyerim 30 yaşında başladı. Aslında çoğu modelin kariyerinin duraklama dönemine geçtiği noktadır bu. Oysa ben 28-29 civarı ünlü olduğumdan dergi kapaklarına çıkmaya o yaşta başladım. Sağ olsunlar, daha iki gün önce yine bir derginin kapak çekimindeydim. Hadi söyleyeyim, Elele’nin ağustos sayısı. Bir otelin havuzlu bahçesinde, bir yandan ıslak mayolu çocuklar etrafta koşuştururken, bir düğün orkestrası prova yaparken ve arkada gelinle damat fotoğraf çektirirken ben de modaya yön vererek tarihe geçiyordum ki... Aklıma geldi. Artık herkes bir model!BU BENİM SOSYAL SORUMLULUĞUMİş kadınları, sektör dergileri, gazete röportajları için fotoğraf çektiriyor. Gelin adayları; sözde, nişanda, düğünde profesyonel fotoğrafçılara poz veriyor. Ev hanımları bile Instagram’da şık, rötuşlu pozlarını paylaşıyor. Aşure yapmış, Instagram’da paylaşan kadın filtre kullanıyor, yüzündeki çizgilerle birlikte aşurenin narları da yok oluyor!Dedim ki, “Gülse, bu senin sosyal sorumluluğun! 19 yaşında Norveçli ve manken olmayan bütün kadınlar için anlat! Anlat ki, senin gibi insanlar da objektifle barışsın, bir çekimde neler yaşandığını, ne yapılması gerektiğini öğrensin”. Asla çekimin haber verildiği günle çekim arasındaki zaman zarfında 10 kilo veremeyeceksiniz. Hiç kasmayın! Yapabileceğiniz belki tek şey, çekimden üç gün önce filan hamur işini, ekmeği, simidi bırakmak. Zayıflamak için değil. Üç günde zayıflanır mı? Yalan o. Ödem atmak için. Zira glüten vücutta su tutar. Ama aslında fotoğraflarda ince görünmek için yapabileceğiniz en pratik şey, Photoshop’çıyla ahbap olmaktır!Topuksuz ayakkabıyı reddedin. Düz giymem demekle kalmayın, “En az 10 santimlik topuk” isteyin. Hatta boy fotoğraflarında fotoğrafçıdan “Canım şöyle biraz eğilerek, aşağıdan çeker misin” diye rica edin. Bacak boyunuza inanamayacaksınız, bana çiçek yollayacaksınız! 1.75 kadın bunu söylüyorsa bir bildiği var demektir!“Doğal makyaj, yok gibi bir makyaj”, bunlar hep hiledir. Sakın kanmayın! Gökten düşmüş meleklere benzeyen İskandinav modellere makyaj yapmaya alışık uzmanları dinlemeyin. “Yok gibi dudak, solgun ten, sadece bir rimel” tabir edilen makyaj stili, o İskandinav kızı doğal, sizi ise ceset yapacak! Malzemeden çalmasınlar! Allığınızdan, rujunuzdan ödün vermeyin! Sonra bana dua edin.İster profesyonel çekim, ister selfie... Poz verirken yapılan en dramatik hata; kafayı kaldırıp, boynu kasıp, gerdana başrol olma imkânı tanımaktır! Objektifi kollayın. Ona böyle, hınzır bir laf etmiş de, siz de yazı yazarken kafayı acık kaldırıp göz göze gelmişsiniz gibi birkaç santim alttan alttan bakın! Objektif yukarıdaysa kafanızı çok az kaldırın, aşağıdaysa indirin! Bu işi bilenin vesikalık fotoğrafı bile afili çıkar.Kollarını iki yana sarkıtıp, dümdüz ayakta durup karşıya baktığında iyi görünen kadın yoktur! Varsa da zaten onları sadece Victoria’s Secret defilelerinde görebiliyoruz. Onun için sizden tek dizinizi kırıp arkaya uzatırken diğer bacağınızla parmak ucunda durmanız, kalçanızı arkaya doğru çıkarırken, bu esnada vücudunuzu yan döndürüp belden üstünüzü ise objektife çevirmeniz, aynı anda çenenizi kaldırıp gözlerinizi açarken büyük bir samimiyetle gülümsemeniz istenecek. Böyle bir çekim, üç saatlik pilates seansından daha yorucududur. Akşama kaslarınız ağrıyacak, program yapmayın, evde televizyonun karşısında yatın!Gülümseyin. Sadece mutlu görünmek için değil, elmacıkkemiklerini gülme kaslarıyla yukarı çekmek için! Yüzünüz daha az sarkmış görünsün diye!  Yaşlandıkça gülümseyin... Fotoğrafçı ne derse desin, gülümseyin. Serenay Sarıkaya değilsiniz. Berrak Tüzünataç değilsiniz. Berrak surat asıp objektife baktığında vahşi leopar oluyor, sizse huysuz ve yorgun olacaksınız. Tema rock, kara film filan bile olsa, tatlı tatlı, 32 diş gülümseyin.