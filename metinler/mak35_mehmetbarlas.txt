
İran Devrim Muhafızları Ordusu Genel Komutan Danışmanı Hamit Rıza Mukaddemfer DEAŞ'ın kurulmasının arkasında ABD'nin olduğunu söylemiş. Rus Televizyon kanalı RT'ye konuşan Mukaddemfer "Onlar (ABD) bu gerçeği saklayamazlar. 'Bu örgütü kurmakla hata ettik ve şimdi onu bertaraf etmek istiyoruz' yönündeki açıklamalar yaptıklarında yine de yalan söylüyorlar ve bunu kanıtlayabilecek bir sürü belge var" ifadelerini kullanmış.

Terörün kökeni
Daha önce İran Genelkurmay Başkan Vekili Orgeneral Mustafa İzadi de, Tahran yönetiminin elinde ABD'nin DEAŞ'ı doğrudan desteklediğini ortaya koyan delil ve belgelerin olduğunu açıklamıştı. İran'ın ruhani lideri Ayetullah Ali Hamaney de iki hafta kadar önce İngilizce Twitter sayfasından paylaştığı mesajında, Ortadoğu'daki terörün kökeninin ABD'de olduğunu savunmuştu.

Olmaz olmaz
Bu haberleri okurken sakın "Olur mu böyle şey" demeyin. "Koskoca Amerika Birleşik Devletleri, DEAŞ gibi bir terör örgütünü nasıl kurdurup destekler" diyerek okuduklarınızı yok saymayın. Çok uzak geçmişe gitmenize gerek yok... PKK'nın uzantısı olan YPG'ye Amerika her çeşit silahı vermiyor mu? Sanki yaptıklarını affettirecek gibi de ikide bir "Silahları veriyoruz ama sonra geri alacağız" demiyorlar mı?

El Kaide'nin kökeni
Şu İkiz Kuleler'i vuran "El Kaide"yi Afganistan'da Ruslara karşı kullanmak amacıyla yaratmadı mı Amerika? El Kaide'nin vurucu gücü olan Suudi uyruklu korsan pilotlara rağmen, Amerika Suudi Arabistan'la adeta kan kardeşi değil mi? Trump Suudi Arabistan'dan gelenlere de diğer İslam ülkelerinin vatandaşlarına uyguladığı vize yasağını uygulayabiliyor mu?

?DEAŞ nasıl kuruldu?
Irak'ı işgal ettikten sonra başbakan yaptıkları Maliki'nin, Sünni Iraklıları ikinci sınıf vatandaşlar olarak görmesinden ötürü DEAŞ tepki olarak kurulmadı mı? Sonra da hiç direnme ile karşılaşmadan Musul'u ele geçirmedi mi? Bütün bunlar olurken Irak'ı işgal eden Amerika sanki gelişmeleri tribünden mi izliyordu?
İran'ın öfkesini anlamak mümkündür. Obama'nın kaldırdığı ambargoyu Trump'ın durup dururken yeniden devreye sokup İran'ı düşman ilan etmesi de devletler arası ilişkilerin temel kurallarına sığıyor mu?
