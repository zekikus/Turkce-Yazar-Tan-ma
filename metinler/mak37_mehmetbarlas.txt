
Cumhurbaşkanı Erdoğan'ın 7-8 Temmuz'da Hamburg'da yapılacak G-20 Zirvesi dolayısıyla Almanya'ya yapacağı ziyaretin tadı şimdiden kaçtı. Alman siyasetçiler Erdoğan'ın Almanya'daki Türklerle buluşmasını resmen reddettiler.

Tutumları böyleymiş 
Alman Dışişleri Bakanı Sigmar Gabriel, yaptığı açıklamada Cumhurbaşkanı Recep Tayyip Erdoğan'ın Türk vatandaşlarına seslenmek için resmi başvuru yaptığını ve talebi kesin olarak yerine getiremeyeceklerini açıkladı. Gabriel, G-20 kapsamında Erdoğan'ın Türk vatandaşlarına hitap etmesi durumunda güvenliğinin sağlanmasının mümkün olmayacağını ve Almanya'nın içinde bulunduğu siyasi durumun bu tür bir etkinlik için uygun olmadığını söyledi. Hükümet sözcüsü Steffen Seibert de "Bakan Gabriel'in yaptığı açıklamayı Başbakan da onayladı. Alman hükümetinin tutumu bu şekildedir" diye konuştu.

PKK gösteri yapabilir 
Eğer bugün de bir başka Alman yetkili "7-8 Temmuz'da Hamburg'da Almanya'da yaşayan PKK yandaşlarının bir miting yapmalarına izin verildi" şeklinde bir açıklama yaparsa, kimse şaşırmaz. Çünkü Türkiye'deki Anayasa referandumu kampanyası sırasında bu ülkedeki Türklere hitap etmek isteyen bakanlarımıza izin verilmemişti. Buna karşılık aynı dönemde PKK yandaşları Alman kentlerinde gösteriler yapmışlardı.

Güven duygusu sıfırlanıyor 
Bu Almanların anlamadıkları bir gerçek var. Cumhurbaşkanı Erdoğan'a dönük olarak aldıkları her ayıplı karar, sonuçta Türk halkı tarafından öfkeyle değerlendiriliyor. Çünkü Erdoğan Türkiye'de cumhurun başkanıdır... Ve sonuçta bu ayıplı kararlar mesela İncirlik'te artık Alman askerlerinin barınamamasına dayanıyor. Ve Türkiye'de 15 Temmuz darbe girişimine karışmış subaylara Almanya'nın kucak açması, bu ülkeye güven duygusunu Türk toplumu katında sıfırlıyor. Bilmeleri gereken şey ideal müttefik olarak gördükleri Mısır'ın Sisi'si gibi bir portrenin Türkiye'den çıkmayacağıdır.
