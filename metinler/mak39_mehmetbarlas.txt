
Ordu Gıda, Tarım ve Hayvancılık İl Müdürü Kemal Yılmaz, Türk Patent Enstitüsü'ne, Ordu kivisine coğrafi tescil almak için başvuruda bulunduklarını belirterek, "İnşallah markalaşma konusundaki eksiklerimizi tamamlayarak Ordu kivisini marka yapacağız" demiş.

Bir marka oluyormuş
Yılmaz, Ordu'da üretilen kivinin aroma bakımından diğer illeri geride bıraktığını ifade ederek, "İlimiz kivi üretiminde bir marka durumunda. Bunu ilimize gelip kivi alımı yapan tüccarlar da söylüyor. Yani Ordu kivisinin bir marka olduğunu, aromasının, lezzetinin farklı olduğunu, aynı şekilde depoya dayanımının da daha iyi olduğunu, bizzat alıcıların söylediğini duyuyoruz" demiş. Kemal Yılmaz'ın kivi konusundaki açıklamalarını okuyunca yine Turgut Özal'lı günleri hatırladım. Bu konudaki anımı yıllar önce yine yazmıştım...

Kivi ile tanışmamız 
1981'de Davos'a, o dönemde Başbakan Yardımcısı olan Turgut Özal'la birlikte gitmiştik. Toplantılara ara verildiğinde bir grup gazeteci restoranda masa başına oturmuş, yemek yiyorduk. O dönemde Yabancı Sermaye Kurulu Başkanı olan Hüsnü Doğan da bize katılmıştı. Yemeğin sonunda sofraya meyve tabağı geldi. Bu meyvelerin arasında hiçbirimizin ne olduğunu bilmediği üzeri tüylü, yeşil, toparlak bir şeyler vardı.

Kabuğu ile yemişti 
Bizim bu nesneyi tatmakta tereddüt ettiğimizi gören Hüsnü Doğan bunlardan birini aldı, "Bu çok hoş bir meyvedir" dedi ve kabuğuyla ısırdı bunu... Sonra yüzünü buruşturdu, "Biraz mayhoş bir meyvedir" diye ekledi. Belli ki o da kivinin kabuğu soyulduktan sonra yenilmesi gerektiğini bilmiyordu. 1983'te Özal Başbakan, Hüsnü Doğan da Tarım Bakanı olduktan sonra "Tarımda Tohum Reformu" yapıldı ve Türkiye'ye girmeleri yasaklanan bitki tohumları ve bu arada kivi de tarımımıza girmeye başladı.

İlk hasat 
Birkaç yıl sonra Ankara'daki bir basın toplantısı ertesinde Başbakanlık binasından çıkarken, dışarıda Özal'ın beni beklediğini gördüm. "Bize gideceğiz" dedi ve makam arabası ile Başbakan'ın konutuna gittik. İçeri girince doğru mutfağa yönlendi, "Bak sana ne göstereceğim" dedi. Mutfaktaki masanın üzerinde bir tabak dolusu kivi vardı. Özal bunlardan birini alıp, kabuğunu soydu ve bana uzattı.
- Bu Türkiye'deki ilk kivi hasadının ürünü, bunu yerken olayın önemini unutma, tohum reformunun ilk sonuçlarından biri bu, dedi.
