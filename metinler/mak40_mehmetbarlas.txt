
Bayram mesajları ülkenin bayram sonrasındaki gündeminin ipuçlarını verir. Bu açıdan bakıldığında Cumhurbaşkanı Erdoğan'ın Haliç Kongre Merkezi'ndeki bayramlaşma törenindeki konuşması, özellikle dış politikanın geleceğine dönük tahminleri somutlaştırıyordu. Mesela Amerika Birleşik Devletleri ile mevcut ilişkilerimizin geleceğinde gerginliklerin bulunacağını kestirmek zor değildi.
Örneğin Cumhurbaşkanı Erdoğan "Suriye'de seçtiğiniz terör örgütü ile nasıl bir geleceğimiz olur bilmiyorum ama bizimle bir geleceğiniz olmayacağını bilmelisiniz" diyerek açıkça ABD/ PYD ortaklığına değiniyordu. Erdoğan'ın konuşmasının bazı satırbaşlarını hatırlayalım...

Türkiye'yi kandırıyorlar mı?
- Suriye sınırlarımız boyunca bir terör koridoru kurma girişimini Fırat Kalkanı Harekâtı'yla sekteye uğratmıştık. Maalesef müttefik dediğimiz, dost bildiğimiz ülkeler, Türkiye'nin bütünlüğüne göz dikmiş terör örgütleriyle işbirliği yapmakta sakınca görmüyorlar. Bu terör örgütüne verilen silahları daha sonra geri alacaklarını söyleyerek Türkiye'yi kandırdıklarını sananlar, hayati bir yanlış yaptıklarını eninde sonunda anlayacaklar ama onlar için iş işten geçmiş olacak.

İzin vermeyeceğiz
- Şunu tüm dünya bilmelidir, Suriye'nin kuzeyinde, sınırlarımızda bir terör devleti kurulmasına asla müsaade etmeyeceğiz. Bunlara destek verenler de bu gerçeği görecekler. Fırat Kalkanı'nda Cerablus, Rai, Dabık, El Bab'da nasıl 2 bin kilometrekarelik alanda Mehmetçik elinden geleni Özgür Suriye Ordusu'yla yaptıysa, bundan sonraki süreçte de aynı şeyi yapacaktır.

Bu ne biçim ittifak?
- Asla taviz yok. Bunu bizzat kendilerine de söyledim. Zira Türkiye bir çadır devleti değildir, bunu herkes bilmelidir. Bir taraftan NATO'da beraber olacağız, öbür tarafta terör örgütleriyle beraber hareket edeceğiz, bu nasıl iştir? O zaman bu NATO'nun yeniden gözden geçirilmesi lazım. NATO'daki işbirliğine, NATO'daki kurallara, atılan bu adımların hepsi aykırıdır.

Neden hâlâ Pensilvanya'da?
- Hepinize sesleniyorum; nerede, bildiğiniz, bulduğunuz bir FETÖ terör örgütü mensubu varsa bunu bizlere muhakkak bildireceksiniz. Eğer bildirmiyorsanız sorumlusunuz. Bu ümmeti, bu milleti parçalayanlara bunun hesabını sormaya devam edeceğiz. Bakınız, Amerika'da bey Pensilvanya'da çiftlikte yaşıyor değil mi? Herhalde buradan bir şeyler anlamanız lazım. ABD bunu niye vermiyor, herhalde buradan da bir şeyler anlamanız lazım.
