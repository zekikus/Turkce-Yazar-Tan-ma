Beşiktaş Salı gecesi Devler Ligi’nde tarihi bir başarıya imza atarken, doğal olarak yoruldu da. Ancak Akhisar rotasyonundan ağzı yananŞenol Güneş halihazırda savunmada zorunlu değişiklik yapmışken ön tarafta rotasyon riskine girmedi. İlk 20’de Malatya, sahanın üstün olan tarafıyken Beşiktaş’ta sorunun kaynağı sadece bir pozisyonda alternatif stoperleriydi.

TOP KAYBI REKORU!

İlk yarının kalanında ise Beşiktaş’ın kolektif sorunu doğal oyun temposunu yakalayamamasıydı. Porto maçının 45-60 arası ideal temposuna göre Malatya’daki ilk 45 dakikadaki Beşiktaş temposu Cuma gecesi iş çıkışı trafik temposu kadar düşüktü. İlk yarıda Beşiktaş sadece zaman zaman hücumda karşı pres yaptığında saman alevi gibi parladı lakin bir türlü hücum sürekliliğini sağlayamadı. Çünkü birçok oyuncu bu sezonki bireysel top kaybetme rekorlarını kırdılar!

2. yarıdaki ilk net pozisyonu Malatya bulurken, Beşiktaş aynı yorgun 11’le devam edince yine ideal temposunu bulamadı. 58’de gününde olmayan Quaresma yerini Negredo’ya bırakırken Beşiktaş sadece oyuncu değiştirmiş oldu, oyununu olumlu anlamda değiştiremedi. 10 dakika sonraki Atiba-Oğuzhan değişikliği son bir yüksek tempo aşısı niyetiyle yapıldı. İlk net pozisyon da Oğuzhan’ın ezbere orta yerine Negredo’yu görerek havadan attığı bilinçli pas sonucu geldi.

Beşiktaş’ın artık daha az ezbere orta daha fazla Porto maçının 2. yarısındaki gibi 3. alanda bilinçli seri kısa paslar yapması gerekiyor. Yoksa haybeye puan kayıpları sürer.

MAÇIN ADAMI: EROL BULUT

Erol Bulut, Beşiktaş’ı çok iyi analiz etmiş. Ligde ilk kez bir sağ bek (Chebake) Beşiktaş’ın kilit hücumcusu Babel’i bu kadar etkisizleştirdi.