Bugüne kadar Amerika Birleşik Devletleri olarak tanıdığımız ülkeyi artık "Amerika Parçalanmış Devletleri" olarak bilmemiz gerekecek. Çünkü her kafadan bir farklı sesin çıktığı ve "En Büyük Kafa" olarak kabul edilen Başkan Trump'ın da saçma sapan tweet'lerle, her sorunu daha çözümsüz hale dönüştürdüğü bir ülke ABD...

Tillerson tek başına 
Akıllı ve dengeli adamlar da var bu ülkede... Mesela Dışişleri Bakanı Tillerson, dünyayı karıştırmayı değil barışı korumayı ve her ülke ile diyalog kurmayı savunan bir kişi... Ne var ki Tillerson ne diyorsa anında Başkan Trump'tan o konuda Tillerson'la aynı görüşte olmadığını belirten bir tweet geliyor.

Kuzey Kore'ye barış çağrısı 
Son olarak Atlantik Konseyi Kore Vakfı Forumu'nda konuşan Tillerson, müzakerelere başlamak ve gelecek için yol haritasını belirlemek için Kuzey Kore'nin masaya oturmasına ihtiyaç duyduklarını açıkladı. "K. Kore ne zaman görüşmek isterse o zaman görüşmeye hazırız" diyen Tillerson, ilk görüşme için ön koşul gözetmediklerini, böylece çalışmalar için bir yol haritası oluşturulabileceğini söyledi. Ve aynı anda Trump'ın K. Kore'yi tehdit eden söylemlerinde bir değişiklik olmadığını vurgulayan bir tweet geldi.

Kudüs kararı 
Trump'ın Ortadoğu'yu karıştıran başkent Kudüs kararının etkilerini azaltmaya çalışan Tillerson, "ABD elçiliğinin Kudüs'e taşınması en erken üç yıl sonra olabilir" diyerek, yine En Büyük Kafa ile ters düştü. Bu arada Washington'da ABD'deki diplomatik misyon çalışanlarına hitap eden Rex Tillerson ilk bir yılda hiçbir diplomatik kazanım elde edemediklerini söyledi. Tabii Pentagon'un, FBI'nın ve CIA'nın, ABD dış politikasının asıl belirleyicileri olduğunu söyleyemedi.

Düşünce kuruluşları 
Amerika Parçalanmış Devletleri'ndeki kafa karışıklığı sade Dışişleri'ne yansımıyor. Bir de "Düşünce Kuruluşları" diye bilinen politik derebeylikleri var bu ülkede... Bunlardan birinde konuşan Ulusal Güvenlik Danışmanı H.R. McMaster "Türkiye ile Katar'ın teröristleri desteklediklerini" iddia etti. Dışişleri Bakanlığı'ndan yapılan açıklamada ise bu danışmanın iddialarına cevap verilirken haklı olarak ABD'nin PKK/PYD terörizmine verdiği destek hatırlatıldı.

ABD ve FETÖ 
Acıklı bir durum bu... Soğuk Savaş ertesinde dünyanın tek süper devleti olarak kalan ABD şu anda, süper sorunlu bir ülke konumunda. Trump'ın Kudüs kararı ise, bu ülkenin ürettiği krizlerin üzerine tüy dikti. Bu arada kucak açtıkları FETÖ'nün Türkiye'de yapamadıklarını ABD'de yapmaya başlaması ve ABD yargısına sızması, bu ülkenin yakın gelecekte karşı karşıya kalacağı yeni sorunları da işaret ediyor.