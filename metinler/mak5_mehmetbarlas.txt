Trump'ın Kudüs'ün İsrail'in başkenti olduğunu kabul eden kararına güvenerek İsrail'in Ortadoğu'nun tüm halklarına karşı adeta savaş ilan etmesi aslında trajikomik bir durumdur.
Sözde akıllı siyasetçilerin ağırlıkta olduğu İsrail demokrasisinin, dış dünyayı algılamasında çok temelli bir hata olduğunun kanıtıdır.
Bu durumun daha önce Saddam Irak'ında görüldüğünü yıllar önce yazmış ve şöyle demiştim:

Saddam sendromu 
Uluslararası ilişkileri değerlendirirken "Saddam Sendromu"na düşülebilir.
"Saddam Sendromu"nun başlıca belirtisi anakronik düşünmek ve anakronik davranmaktır...
Daha açık deyişle yaşanan zamanın yeni gerçeklerini görmemek, eski saatle zamanı anlamaya çalışmak ve "Değişim"in farkına varmamaktır. Saddam ABD-Sovyet dehşet dengesini Ortadoğu denkleminde kendince kullanarak sol görünümlü Baas faşizmini Irak'ta yerleştirmişti.

Sonunda bitirildi 
1980'lerde ülkesini Humeyni İran'ı ile savaşa sokarak, hem ABD'nin desteğini aldı, hem de dağılma dönemine girmiş olan Sovyetler'den olumsuz bir işaret almadı. Savaş sonrasında Kuveyt'i işgal ederken, eski denklemin devam ettiğini var sayıyordu. Ama Sovyetler çöküp dağılmıştı. ABD için de petrol üreticisi Arap ülkelerinin güvenliği, İran'a karşı Saddam'ın desteğinden daha önemli hale gelmişti. Yeni zamanı eski koşullara dayanarak değerlendirdiği için Saddam bitirildi.

İsrail Iraklaşma yolunda 
İsrail'in bugünkü yönetim kadrolarının Saddam gibi davrandığını kolayca söyleyebiliriz.
Onlar hâlâ Ortadoğu'nun ABD-Sovyet dengesine dayalı bir yapı içinde bulunduğunu var sayıyorlar.
Ayrıca ne yaparlarsa yapsınlar 21'inci yüzyıl dünyasını da "Holokost"un hayaleti ile nötralize edebileceklerini düşünüyorlar.
Gazze'nin bir "Toplama kampı"na dönüştürülmesinin ayıbını, "Ama Hitler de Yahudilere böyle yapmıştı" gerekçesi ile örtmeyi hüner sanıyorlar. İran'ın muhayyel atom bombasını "Saldırı silahı" olarak sunuyorlar.

Aklın yolu 
Dilerim İsrail siyaseti de saatini yaşanan zamana göre ayarlar. İsrail seçmenleri bu ülkeyi Iraklaştırma yolundaki kadroları tasfiye eder.
Zaten Trump ABD için "Taşınamaz yük" olmak konumuna hızla giderken bir de İsrail'in de ek bir taşınmaz yük olmasının anlamını dilerim bu ülkenin akıllı siyasetçileri görür. Kısacası İsrailli yöneticilerin biraz akılları ve hesapları olsaydı, Trump'a güvenip hem komşuları hem de tüm dünya ile böylesine zıtlaşmazlardı. Hem Papa'nın hem de Avrupa Birliği'nin Kudüs kararına karşı olmalarını değerlendiremeyen Netanyahu'ya, aklın yoluna girmesini öneririz.