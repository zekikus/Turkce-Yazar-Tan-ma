Trump'ın Kudüs'ü İsrail'in başkenti olarak kabul etmesinden ve Netanyahu'nun da bu kararın üzerine atlamasından doğan kriz bir bölgesel savaşa dayanacak mı? Irak ve Suriye'de yaşanan trajedilerden sonra Ortadoğu Filistin merkezli bir yeni trajediye mi sahne olmak üzere?

İslam işbirliği teşkilatı toplanıyor 
Galiba gelişmeleri izlemekten başka çaremiz yok. Bu gelişmeleri de olayların merkezinden değerlendiren İslam İşbirliği Teşkilatı'nın dönem Başkanı Cumhurbaşkanı Erdoğan'dır. Bu nedenle Erdoğan'ın Kudüs konusundaki her söylemi önem taşıyor. Bu konuda hem Papa hem de Macron ile görüşen Erdoğan, çarşamba günü de İstanbul'da İİT'yi olağanüstü toplantıya çağırdı. Toplantıda Kudüs'ün işgaline karşı mali, diplomatik ve politik 'çok yönlü destek' istenecek.

Bölünmüşlük 
Yunanistan dönüşü gazetecilerle konuşan Cumhurbaşkanı Erdoğan, Trump'ın aldığı kararı şöyle değerlendirdi:
"- İslam dünyasındaki bölünmüşlük ve iç sorunlar da ABD'nin böyle bir karar almasını kolaylaştırdı. Irak'ta, Suriye'de yaşananlar ortada. Hakeza, Libya, Mısır, Yemen'de de ciddi sıkıntılar var. Kudüs konusunda böyle bir adım atılması, birilerinin bu durumu fırsat bildiğini gösteriyor."
Cumhurbaşkanı Erdoğan'ın dün Sivas'ta yaptığı konuşma ise çok sertti. Bu konuşmadan alıntı yapmak da olayların gelişimini değerlendirmek açısından yararlı olacaktır:

Emlak mı alıp satıyorsun?
"- 1980'da 478 sayılı BM Genel Kurulu'nun (BMGK) aldığı ve altında ABD'nin de imzası olan belgeye göre İsrail'in Kudüs'ü başkent ilan etme kararı geçersizdir. Ey Trump, sen 1980'de alınan bu kararı tek başına nasıl yok farz ediyorsun ya? Senin böyle bir yetkin var mı? Sen tek başına emlak mı alıp satıyorsun. Buna yetkin yok. 1947'den itibaren zaten Filistin hep işgale uğramıştı. İsrail bir işgalci devlettir, İsrail bir terör devletidir."

'Ben yaptım oldu' demekle olmuyor
"- Ey Trump, senin düştüğün bu yanlışa biz düşemeyiz. Biz beklerdik ki bu konuda düşüncen varsa bunu bizimle paylaş. Şu anda Tayyip Erdoğan, Türkiye İslam İşbirliği Teşkilatı'nın dönem başkanıdır. Bizimle bunu paylaşman gerekirdi. Böyle bir adım atamazsın."
"- Ben günlerdir, hem İslam hem Hıristiyan dünyasının ileri gelenlerini tek tek aradım. Buradan bir sonuç bildirgesi açıklayacağız, ondan sonra da etkinliklerimizi devam ettireceğiz. Trump'ın 'ben yaptım oldu' demesi ile olmuyor. Sen istediğin kadar büyükelçiliğini taşı, İsrail istediği kadar başkent ilan etsin. İsrail kendi yaptıkları ile kalır. Hukuk tanımaz bir adımı kabul etmemiz mümkün değildir."